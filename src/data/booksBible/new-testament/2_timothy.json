{
    "book_name_en": "2_timothy",
    "book_name_ua": "2 Тимофія",
    "book_abbreviation_ua": "2Тим",
    "testament": "new-testament",
    "chapters": [
        {
            "book_name_en": "2 Timothy",
            "chapter_number": 1,
            "verses": [
                {
                    "verse_number": 1,
                    "text": "Павло, з волі Божої апостол Христа Ісуса, за обітницею життя, що в Христі Ісусі,"
                },
                {
                    "verse_number": 2,
                    "text": "до Тимофія, сина улюбленого: благодать, милість, мир від Бога Отця й Христа Ісуса, Господа нашого!"
                },
                {
                    "verse_number": 3,
                    "text": "Дякую Богові, Якому служу від предків чистим сумлінням, що тебе пам'ятаю я завжди в молитвах своїх день і ніч."
                },
                {
                    "verse_number": 4,
                    "text": "Я бажаю побачити тебе, пам'ятаючи сльози твої, щоб наповнитись радістю."
                },
                {
                    "verse_number": 5,
                    "text": "Я приводжу на пам'ять собі твою нелицемірну віру, що перше була оселилася в бабі твоїй Лоіді та в твоїй матері Евнікії; певен же я, що й у тобі вона оселилась."
                },
                {
                    "verse_number": 6,
                    "text": "З цієї причини я нагадую тобі, що ти розгрівав Божого дара, який у тобі через покладання рук моїх."
                },
                {
                    "verse_number": 7,
                    "text": "Бо не дав нам Бог духа страху, але сили, і любови, і здорового розуму."
                },
                {
                    "verse_number": 8,
                    "text": "Тож, не соромся засвідчення Господа нашого, ні мене, Його в'язня, але страждай з Євангелією за силою Бога,"
                },
                {
                    "verse_number": 9,
                    "text": "що нас спас і покликав святим покликом, не за наші діла, але з волі Своєї та з благодаті, що нам дана в Христі Ісусі попереду вічних часів."
                },
                {
                    "verse_number": 10,
                    "text": "А тепер об'явилась через з'явлення Спасителя нашого Христа Ісуса, що й смерть зруйнував, і вивів на світло життя та нетління Євангелією,"
                },
                {
                    "verse_number": 11,
                    "text": "що для неї я був настановлений за проповідника, апостола й учителя."
                },
                {
                    "verse_number": 12,
                    "text": "З цієї причини й терплю я оце, але не соромлюсь, бо знаю, в Кого я ввірував та впевнився, що має Він силу заховати на той день заставу мою."
                },
                {
                    "verse_number": 13,
                    "text": "Май же за взір здорових слів ті, які від мене почув ти у вірі й любові, що в Христі Ісусі вона."
                },
                {
                    "verse_number": 14,
                    "text": "Добро припоручене стережи Святим Духом, що в нас пробуває."
                },
                {
                    "verse_number": 15,
                    "text": "Ти знаєш оце, що відвернулись від мене всі, хто в Азії, а між ними Фігел та Гермоген."
                },
                {
                    "verse_number": 16,
                    "text": "Хай Господь подасть милосердя Онисифоровому дому, бо він часто мене підкріпляв і кайданів моїх не соромився."
                },
                {
                    "verse_number": 17,
                    "text": "А коли він до Риму прибув, шукав мене пильно й знайшов,"
                },
                {
                    "verse_number": 18,
                    "text": "хай Господь йому дасть знайти милість від Господа в день той, скільки ж він послужив був в Ефесі мені, ти відаєш краще!"
                }
            ]
        },
        {
            "book_name_en": "2 Timothy",
            "chapter_number": 2,
            "verses": [
                {
                    "verse_number": 1,
                    "text": "Отож, сину мій, зміцняйся в благодаті, що в Христі Ісусі вона!"
                },
                {
                    "verse_number": 2,
                    "text": "А що чув ти від мене при багатьох свідках, те передай вірним людям, що будуть спроможні й інших навчити."
                },
                {
                    "verse_number": 3,
                    "text": "А ти терпи лихо, як добрий вояк Христа Ісуса!"
                },
                {
                    "verse_number": 4,
                    "text": "Бо жаден вояк не в'яжеться в справи життя, аби догодити тому, хто військо збирає."
                },
                {
                    "verse_number": 5,
                    "text": "А як хто йде на змаги, то вінка не одержує, якщо незаконно змагається."
                },
                {
                    "verse_number": 6,
                    "text": "Трудящому хліборобові належиться першому покуштувати з плоду."
                },
                {
                    "verse_number": 7,
                    "text": "Розумій, що я говорю. А Господь нехай дасть тобі розум у всьому."
                },
                {
                    "verse_number": 8,
                    "text": "Пам'ятай про Ісуса Христа з насіння Давидового, що воскрес із мертвих, за моєю Євангелією,"
                },
                {
                    "verse_number": 9,
                    "text": "за яку я терплю муки аж до ув'язнення, як той злочинець. Але Слова Божого не ув'язнити!"
                },
                {
                    "verse_number": 10,
                    "text": "Через це переношу я все ради вибраних, щоб і вони доступили спасіння, що в Христі Ісусі, зо славою вічною."
                },
                {
                    "verse_number": 11,
                    "text": "Вірне слово: коли разом із Ним ми померли, то й житимемо разом із Ним!"
                },
                {
                    "verse_number": 12,
                    "text": "А коли терпимо, то будемо разом також царювати. А коли відцураємось, то й Він відцурається нас!"
                },
                {
                    "verse_number": 13,
                    "text": "А коли ми невірні, зостається Він вірним, бо не може зректися Самого Себе!"
                },
                {
                    "verse_number": 14,
                    "text": "Нагадуй про це й заклинай перед Богом, щоб не сперечались словами, бо нінащо воно, хіба слухачам на руїну."
                },
                {
                    "verse_number": 15,
                    "text": "Силкуйся поставити себе перед Богом гідним, працівником бездоганним, що вірно навчає науки правди."
                },
                {
                    "verse_number": 16,
                    "text": "Стережися ж базікань марних, бо вони ще більше провадять до безбожности,"
                },
                {
                    "verse_number": 17,
                    "text": "а їхнє слово, як рак, буде ширитися. Від таких Гіменей і Філіт,"
                },
                {
                    "verse_number": 18,
                    "text": "що вони погрішилися в правді, казавши, що воскресіння було вже, і віру деяких руйнують."
                },
                {
                    "verse_number": 19,
                    "text": "Та однако стоїть міцна Божа основа та має печатку оцю: Господь знає тих, хто Його, та: Нехай від неправди відступиться всякий, хто Господнє Ім'я називає!"
                },
                {
                    "verse_number": 20,
                    "text": "А в великому домі знаходиться посуд не тільки золотий та срібний, але й дерев'яний та глиняний, і одні посудини на честь, а другі на нечесть."
                },
                {
                    "verse_number": 21,
                    "text": "Отож, хто від цього очистить себе, буде посуд на честь, освячений, потрібний Володареві, приготований на всяке добре діло."
                },
                {
                    "verse_number": 22,
                    "text": "Стережися молодечих пожадливостей, тримайся правди, віри, любови, миру з тими, хто Господа кличе від чистого серця."
                },
                {
                    "verse_number": 23,
                    "text": "А від нерозумних та від невчених змагань ухиляйся, знавши, що вони родять сварки."
                },
                {
                    "verse_number": 24,
                    "text": "А раб Господній не повинен сваритись, але бути привітним до всіх, навчальним, до лиха терплячим,"
                },
                {
                    "verse_number": 25,
                    "text": "що навчав би противників із лагідністю, чи Бог їм не дасть покаяння, щоб правду пізнати,"
                },
                {
                    "verse_number": 26,
                    "text": "щоб визволитися від сітки диявола, що він уловив їх для роблення волі своєї."
                }
            ]
        },
        {
            "book_name_en": "2 Timothy",
            "chapter_number": 3,
            "verses": [
                {
                    "verse_number": 1,
                    "text": "Знай же ти це, що останніми днями настануть тяжкі часи."
                },
                {
                    "verse_number": 2,
                    "text": "Будуть бо люди тоді самолюбні, грошолюбні, зарозумілі, горді, богозневажники, батькам неслухняні, невдячні, непобожні,"
                },
                {
                    "verse_number": 3,
                    "text": "нелюбовні, запеклі, осудливі, нестримливі, жорстокі, ненависники добра,"
                },
                {
                    "verse_number": 4,
                    "text": "зрадники, нахабні, бундючні, що більше люблять розкоші, аніж люблять Бога,"
                },
                {
                    "verse_number": 5,
                    "text": "вони мають вигляд благочестя, але сили його відреклися. Відвертайсь від таких!"
                },
                {
                    "verse_number": 6,
                    "text": "До них бо належать і ті, хто пролазить до хат та зводить жінок, гріхами обтяжених, ведених усякими пожадливостями,"
                },
                {
                    "verse_number": 7,
                    "text": "що вони завжди вчаться, та ніколи не можуть прийти до пізнання правди."
                },
                {
                    "verse_number": 8,
                    "text": "Як Янній та Ямврій протиставилися були Мойсеєві, так і ці протиставляться правді, люди зіпсутого розуму, неуки щодо віри."
                },
                {
                    "verse_number": 9,
                    "text": "Та більше не матимуть успіху, бо всім виявиться їхній безум, як і з тими було."
                },
                {
                    "verse_number": 10,
                    "text": "Ти ж пішов услід за мною наукою, поступованням, заміром, вірою, витривалістю, любов'ю, терпеливістю,"
                },
                {
                    "verse_number": 11,
                    "text": "переслідуваннями та стражданнями, що спіткали були мене в Антіохії, в Іконії, у Лістрах, такі переслідування переніс я, та Господь від усіх мене визволив."
                },
                {
                    "verse_number": 12,
                    "text": "Та й усі, хто хоче жити побожно у Христі Ісусі, будуть переслідувані."
                },
                {
                    "verse_number": 13,
                    "text": "А люди лихі та дурисвіти матимуть успіх у злому, зводячи й зведені бувши."
                },
                {
                    "verse_number": 14,
                    "text": "А ти в тім пробувай, чого тебе навчено, і що тобі звірено, відаючи тих, від кого навчився був ти."
                },
                {
                    "verse_number": 15,
                    "text": "І ти знаєш з дитинства Писання святе, що може зробити тебе мудрим на спасіння вірою в Христа Ісуса."
                },
                {
                    "verse_number": 16,
                    "text": "Усе Писання Богом надхнене, і корисне до навчання, до докору, до направи, до виховання в праведності,"
                },
                {
                    "verse_number": 17,
                    "text": "щоб Божа людина була досконала, до всякого доброго діла готова."
                }
            ]
        },
        {
            "book_name_en": "2 Timothy",
            "chapter_number": 4,
            "verses": [
                {
                    "verse_number": 1,
                    "text": "Отже, я свідкую тобі перед Богом і Христом Ісусом, що Він має судити живих і мертвих за Свого приходу та за Свого Царства."
                },
                {
                    "verse_number": 2,
                    "text": "Проповідуй Слово, допоминайся вчасно-невчасно, докоряй, забороняй, переконуй з терпеливістю та з наукою."
                },
                {
                    "verse_number": 3,
                    "text": "Настане бо час, коли здорової науки не будуть триматись, але за своїми пожадливостями виберуть собі вчителів, щоб вони їхні вуха влещували."
                },
                {
                    "verse_number": 4,
                    "text": "Вони слух свій від правди відвернуть та до байок нахиляться."
                },
                {
                    "verse_number": 5,
                    "text": "Але ти будь пильний у всьому, терпи лихо, виконуй працю благовісника, сповняй свою службу."
                },
                {
                    "verse_number": 6,
                    "text": "Бо я вже за жертву стаю, і час відходу мого вже настав."
                },
                {
                    "verse_number": 7,
                    "text": "Я змагався добрим змагом, свій біг закінчив, віру зберіг."
                },
                {
                    "verse_number": 8,
                    "text": "Наостанку мені призначається вінок праведности, якого мені того дня дасть Господь, Суддя праведний; і не тільки мені, але й усім, хто прихід Його полюбив."
                },
                {
                    "verse_number": 9,
                    "text": "Подбай незабаром прибути до мене."
                },
                {
                    "verse_number": 10,
                    "text": "Бо Димас мене кинув, цей вік полюбивши, і пішов до Солуня, Крискент до Галатії, Тит до Далматії."
                },
                {
                    "verse_number": 11,
                    "text": "Зо мною сам тільки Лука. Візьми Марка, і приведи з собою, бо мені він потрібний для служби."
                },
                {
                    "verse_number": 12,
                    "text": "А Тихика послав я в Ефес."
                },
                {
                    "verse_number": 13,
                    "text": "Як будеш іти, то плаща принеси, що його я в Троаді зоставив у Карпа, і книжки, особливо пергаменові."
                },
                {
                    "verse_number": 14,
                    "text": "Котляр Олександер накоїв був лиха чимало мені... Нехай Господь йому віддасть за його вчинками!"
                },
                {
                    "verse_number": 15,
                    "text": "Стережись його й ти, бо він міцно противився нашим словам!"
                },
                {
                    "verse_number": 16,
                    "text": "При першій моїй обороні жаден не був при мені, але всі покинули мене... Хай Господь їм того не полічить!"
                },
                {
                    "verse_number": 17,
                    "text": "Але Господь став при мені та й мене підкріпив, щоб проповідь виконалась через мене, та щоб усі погани почули її. І я визволився з пащі лев'ячої..."
                },
                {
                    "verse_number": 18,
                    "text": "А від усякого вчинку лихого Господь мене визволить та збереже для Свого Небесного Царства. Йому слава на віки вічні, амінь!"
                },
                {
                    "verse_number": 19,
                    "text": "Поздоров Прискиллу й Акилу та дім Онисифора."
                },
                {
                    "verse_number": 20,
                    "text": "Ераст позостався в Коринті, а Трохима лишив я слабого в Мілеті."
                },
                {
                    "verse_number": 21,
                    "text": "Попильнуй прийти до зими. Вітає тебе Еввул, і Пуд, і Лин, і Клавдія, і вся браття."
                },
                {
                    "verse_number": 22,
                    "text": "Господь з твоїм духом! Благодать з вами! Амінь."
                }
            ]
        }
    ]
}