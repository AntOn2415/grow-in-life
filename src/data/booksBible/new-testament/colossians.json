{
    "book_name_en": "colossians",
    "book_name_ua": "Колосян",
    "book_abbreviation_ua": "Кол",
    "testament": "new-testament",
    "chapters": [
        {
            "book_name_en": "Colossians",
            "chapter_number": 1,
            "verses": [
                {
                    "verse_number": 1,
                    "text": "Павло, із волі Божої апостол Христа Ісуса, і брат Тимофій"
                },
                {
                    "verse_number": 2,
                    "text": "до святих і вірних братів у Христі, що в Колосах: благодать вам і мир від Бога, Отця нашого!"
                },
                {
                    "verse_number": 3,
                    "text": "Ми дякуємо Богові, Отцеві Господа нашого Ісуса Христа, завжди за вас молячись,"
                },
                {
                    "verse_number": 4,
                    "text": "прочувши про вашу віру в Христа Ісуса та про любов, яку маєте до всіх святих"
                },
                {
                    "verse_number": 5,
                    "text": "через надію, приготовану в небі для вас, що про неї давніше ви чули в слові істини Євангелії,"
                },
                {
                    "verse_number": 6,
                    "text": "що до вас прибула, і на цілому світі плодоносна й росте, як і в вас, з того дня, коли ви почули й пізнали благодать Божу в правді."
                },
                {
                    "verse_number": 7,
                    "text": "Отак ви і навчилися від Епафра, улюбленого співробітника нашого, що за вас він вірний служитель Христа,"
                },
                {
                    "verse_number": 8,
                    "text": "що й виявив нам про вашу духовну любов."
                },
                {
                    "verse_number": 9,
                    "text": "Через це то й ми з того дня, як почули, не перестаємо молитись за вас та просити, щоб для пізнання волі Його були ви наповнені всякою мудрістю й розумом духовним,"
                },
                {
                    "verse_number": 10,
                    "text": "щоб ви поводилися належно щодо Господа в усякому догодженні, в усякому доброму ділі приносячи плід і зростаючи в пізнанні Бога,"
                },
                {
                    "verse_number": 11,
                    "text": "зміцняючись усякою силою за могучістю слави Його для всякої витривалости й довготерпіння з радістю,"
                },
                {
                    "verse_number": 12,
                    "text": "дякуючи Отцеві, що вчинив нас достойними участи в спадщині святих у світлі,"
                },
                {
                    "verse_number": 13,
                    "text": "що визволив нас із влади темряви й переставив нас до Царства Свого улюбленого Сина,"
                },
                {
                    "verse_number": 14,
                    "text": "в Якім маємо відкуплення і прощення гріхів."
                },
                {
                    "verse_number": 15,
                    "text": "Він є образ невидимого Бога, роджений перш усякого творива."
                },
                {
                    "verse_number": 16,
                    "text": "Бо то Ним створено все на небі й на землі, видиме й невидиме, чи то престоли, чи то господства, чи то влади, чи то начальства, усе через Нього й для Нього створено!"
                },
                {
                    "verse_number": 17,
                    "text": "А Він є перший від усього, і все Ним стоїть."
                },
                {
                    "verse_number": 18,
                    "text": "І Він Голова тіла, Церкви. Він початок, первороджений з мертвих, щоб у всьому Він мав першенство."
                },
                {
                    "verse_number": 19,
                    "text": "Бо вгодно було, щоб у Нім перебувала вся повнота,"
                },
                {
                    "verse_number": 20,
                    "text": "і щоб Ним поєднати з Собою все, примиривши кров'ю хреста Його, через Нього, чи то земне, чи то небесне."
                },
                {
                    "verse_number": 21,
                    "text": "І вас, що були колись відчужені й вороги думкою в злих учинках,"
                },
                {
                    "verse_number": 22,
                    "text": "тепер же примирив смертю в людськім тілі Його, щоб учинити вас святими, і непорочними, і неповинними перед Собою,"
                },
                {
                    "verse_number": 23,
                    "text": "якщо тільки пробуваєте в вірі тверді та сталі, і не відпадаєте від надії Євангелії, що ви чули її, яка проповідана всьому створінню під небом, якій я, Павло, став служителем."
                },
                {
                    "verse_number": 24,
                    "text": "Тепер я радію в стражданнях своїх за вас, і доповнюю недостачу скорботи Христової в тілі своїм за тіло Його, що воно Церква;"
                },
                {
                    "verse_number": 25,
                    "text": "якій я став служителем за Божим зарядженням, що для вас мені дане, щоб виконати Слово Боже,"
                },
                {
                    "verse_number": 26,
                    "text": "Таємницю, заховану від віків і поколінь, а тепер виявлену Його святим,"
                },
                {
                    "verse_number": 27,
                    "text": "що їм Бог захотів показати, яке багатство слави цієї таємниці між поганами, а вона Христос у вас, надія слави!"
                },
                {
                    "verse_number": 28,
                    "text": "Його ми проповідуємо, нагадуючи кожній людині й навчаючи кожну людину всякої мудрости, щоб учинити кожну людину досконалою в Христі."
                },
                {
                    "verse_number": 29,
                    "text": "У тому й працюю я, борючися силою Його, яка сильно діє в мені."
                }
            ]
        },
        {
            "book_name_en": "Colossians",
            "chapter_number": 2,
            "verses": [
                {
                    "verse_number": 1,
                    "text": "Я хочу, щоб ви знали, яку велику боротьбу я маю за вас і за тих, хто в Лаодикії, і за всіх, хто не бачив мого тілесного обличчя."
                },
                {
                    "verse_number": 2,
                    "text": "Хай потішаться їхні серця, у любові поєднані, для всякого багатства повного розуміння, для пізнання таємниці Бога, Христа,"
                },
                {
                    "verse_number": 3,
                    "text": "в Якому всі скарби премудрости й пізнання заховані."
                },
                {
                    "verse_number": 4,
                    "text": "А це говорю, щоб ніхто вас не звів фальшивими доводами при суперечці."
                },
                {
                    "verse_number": 5,
                    "text": "Бо хоч тілом я й неприсутній, та духом я з вами, і з радістю бачу ваш порядок та твердість вашої віри в Христа."
                },
                {
                    "verse_number": 6,
                    "text": "Отже, як ви прийняли були Христа Ісуса Господа, так і в Ньому ходіть,"
                },
                {
                    "verse_number": 7,
                    "text": "бувши вкорінені й збудовані на Ньому, та зміцнені в вірі, як вас навчено, збагачуючись у ній з подякою."
                },
                {
                    "verse_number": 8,
                    "text": "Стережіться, щоб ніхто вас не звів філософією та марною оманою за переданням людським, за стихіями світу, а не за Христом,"
                },
                {
                    "verse_number": 9,
                    "text": "бо в Ньому тілесно живе вся повнота Божества."
                },
                {
                    "verse_number": 10,
                    "text": "І ви маєте в Нім повноту, а Він Голова всякої влади й начальства."
                },
                {
                    "verse_number": 11,
                    "text": "Ви в Ньому були й обрізані нерукотворним обрізанням, скинувши людське тіло гріховне в Христовім обрізанні."
                },
                {
                    "verse_number": 12,
                    "text": "Ви були з Ним поховані у хрищенні, у Ньому ви й разом воскресли через віру в силу Бога, що Він з мертвих Його воскресив."
                },
                {
                    "verse_number": 13,
                    "text": "І вас, що мертві були в гріхах та в необрізанні вашого тіла, Він оживив разом із Ним, простивши усі гріхи,"
                },
                {
                    "verse_number": 14,
                    "text": "знищивши рукописання на нас, що наказами було проти нас, Він із середини взяв його та й прибив його на хресті,"
                },
                {
                    "verse_number": 15,
                    "text": "роззброївши влади й начальства, сміливо їх вивів на посміховисько, перемігши їх на хресті!"
                },
                {
                    "verse_number": 16,
                    "text": "Тож, хай ніхто вас не судить за їжу, чи за питво, чи за чергове свято, чи за новомісяччя, чи за суботи,"
                },
                {
                    "verse_number": 17,
                    "text": "бо це тінь майбутнього, а тіло Христове."
                },
                {
                    "verse_number": 18,
                    "text": "Нехай вас не зводить ніхто удаваною покорою та службою Анголам, вдаючися до того, чого не бачив, нерозважно надимаючись своїм тілесним розумом,"
                },
                {
                    "verse_number": 19,
                    "text": "а не тримачись Голови, від Якої все тіло, суглобами й зв'язями з'єднане й зміцнене, росте зростом Божим."
                },
                {
                    "verse_number": 20,
                    "text": "Отож, як ви вмерли з Христом для стихій світу, то чого ви, немов ті, хто в світі живе, пристаєте на постанови:"
                },
                {
                    "verse_number": 21,
                    "text": "не дотикайся, ані їж, ані рухай,"
                },
                {
                    "verse_number": 22,
                    "text": "бо то все знищиться, як уживати його, за приказами та наукою людською."
                },
                {
                    "verse_number": 23,
                    "text": "Воно ж має вид мудрости в самовільній службі й покорі та в знесилюванні тіла, та не має якогось значення, хіба щодо насичення тіла."
                }
            ]
        },
        {
            "book_name_en": "Colossians",
            "chapter_number": 3,
            "verses": [
                {
                    "verse_number": 1,
                    "text": "Отож, коли ви воскресли з Христом, то шукайте того, що вгорі, де сидить Христос по Божій правиці."
                },
                {
                    "verse_number": 2,
                    "text": "Думайте про те, що вгорі, а не про те, що на землі."
                },
                {
                    "verse_number": 3,
                    "text": "Бож ви вмерли, а життя ваше сховане в Бозі з Христом."
                },
                {
                    "verse_number": 4,
                    "text": "Коли з'явиться Христос, наше життя, тоді з'явитеся з Ним у славі і ви."
                },
                {
                    "verse_number": 5,
                    "text": "Отож, умертвіть ваші земні члени: розпусту, нечисть, пристрасть, лиху пожадливість та зажерливість, що вона ідолослуження,"
                },
                {
                    "verse_number": 6,
                    "text": "бо гнів Божий приходить за них на неслухняних."
                },
                {
                    "verse_number": 7,
                    "text": "І ви поміж ними ходили колись, як жили поміж ними."
                },
                {
                    "verse_number": 8,
                    "text": "Тепер же відкиньте і ви все оте: гнів, лютість, злобу, богозневагу, безсоромні слова з ваших уст."
                },
                {
                    "verse_number": 9,
                    "text": "Не кажіть неправди один на одного, якщо скинули з себе людину стародавню з її вчинками,"
                },
                {
                    "verse_number": 10,
                    "text": "та зодягнулися в нову, що відновлюється для пізнання за образом Створителя її,"
                },
                {
                    "verse_number": 11,
                    "text": "де нема ані геллена, ані юдея, обрізання та необрізання, варвара, скита, раба, вільного, але все та в усьому Христос!"
                },
                {
                    "verse_number": 12,
                    "text": "Отож, зодягніться, як Божі вибранці, святі та улюблені, у щире милосердя, добротливість, покору, лагідність, довготерпіння."
                },
                {
                    "verse_number": 13,
                    "text": "Терпіть один одного, і прощайте собі, коли б мав хто на кого оскарження. Як і Христос вам простив, робіть так і ви!"
                },
                {
                    "verse_number": 14,
                    "text": "А над усім тим зодягніться в любов, що вона союз досконалости!"
                },
                {
                    "verse_number": 15,
                    "text": "І нехай мир Божий панує у ваших серцях, до якого й були ви покликані в одному тілі. І вдячними будьте!"
                },
                {
                    "verse_number": 16,
                    "text": "Слово Христове нехай пробуває в вас рясно, у всякій премудрості. Навчайте та напоумляйте самих себе! Вдячно співайте у ваших серцях Господеві псалми, гімни, духовні пісні!"
                },
                {
                    "verse_number": 17,
                    "text": "І все, що тільки робите словом чи ділом, усе робіть у Ім'я Господа Ісуса, дякуючи через Нього Богові й Отцеві."
                },
                {
                    "verse_number": 18,
                    "text": "Дружини, слухайтеся чоловіків своїх, як лицює то в Господі!"
                },
                {
                    "verse_number": 19,
                    "text": "Чоловіки, любіть дружин своїх, і не будьте суворі до них!"
                },
                {
                    "verse_number": 20,
                    "text": "Діти, будьте слухняні в усьому батькам, бо це Господеві приємне!"
                },
                {
                    "verse_number": 21,
                    "text": "Батьки, не дратуйте дітей своїх, щоб на дусі не впали вони!"
                },
                {
                    "verse_number": 22,
                    "text": "Раби, слухайтеся в усьому тілесних панів, і не працюйте тільки про людське око, немов підлещуючись, але в простоті серця, боячися Бога!"
                },
                {
                    "verse_number": 23,
                    "text": "І все, що тільки чините, робіть від душі, немов Господеві, а не людям!"
                },
                {
                    "verse_number": 24,
                    "text": "Знайте, що від Господа приймете в нагороду спадщину, бо служите ви Господеві Христові."
                },
                {
                    "verse_number": 25,
                    "text": "А хто кривдить, той одержить за свою кривду. Бо не дивиться Бог на особу!"
                }
            ]
        },
        {
            "book_name_en": "Colossians",
            "chapter_number": 4,
            "verses": [
                {
                    "verse_number": 1,
                    "text": "Пани, виявляйте до рабів справедливість та рівність, і знайте, що й для вас є на небі Господь!"
                },
                {
                    "verse_number": 2,
                    "text": "Будьте тривалі в молитві, і пильнуйте з подякою в ній!"
                },
                {
                    "verse_number": 3,
                    "text": "Моліться разом і за нас, щоб Бог нам відчинив двері слова, звіщати таємницю Христову, що за неї я й зв'язаний,"
                },
                {
                    "verse_number": 4,
                    "text": "щоб з'явив я її, як звіщати належить мені."
                },
                {
                    "verse_number": 5,
                    "text": "Поводьтеся мудро з чужими, використовуючи час."
                },
                {
                    "verse_number": 6,
                    "text": "Слово ваше нехай буде завжди ласкаве, приправлене сіллю, щоб ви знали, як ви маєте кожному відповідати."
                },
                {
                    "verse_number": 7,
                    "text": "Що зо мною, то все вам розповість Тихик, улюблений брат і вірний служитель і співробітник у Господі."
                },
                {
                    "verse_number": 8,
                    "text": "Я саме на те його вислав до вас, щоб довідались ви про нас, і щоб ваші серця він потішив,"
                },
                {
                    "verse_number": 9,
                    "text": "із Онисимом, вірним та улюбленим братом, який з-поміж вас. Вони все вам розповідять, що діється тут."
                },
                {
                    "verse_number": 10,
                    "text": "Поздоровлює вас Аристарх, ув'язнений разом зо мною, і Марко, небіж Варнавин, що про нього ви дістали накази; як прийде до вас, то прийміть його,"
                },
                {
                    "verse_number": 11,
                    "text": "теж Ісус, на прізвище Юст, вони із обрізаних. Для Божого Царства єдині вони співробітники, що були мені втіхою."
                },
                {
                    "verse_number": 12,
                    "text": "Поздоровлює вас Епафрас, що з ваших, раб Христа Ісуса. Він завжди обстоює вас у молитвах, щоб ви досконалі були та наповнені всякою Божою волею."
                },
                {
                    "verse_number": 13,
                    "text": "І я свідчу за нього, що він має велику горливість про вас та про тих, що знаходяться в Лаодикії та в Гієраполі."
                },
                {
                    "verse_number": 14,
                    "text": "Вітає вас Лука, улюблений лікар, та Димас."
                },
                {
                    "verse_number": 15,
                    "text": "Привітайте братів, що в Лаодикії, і Німфана, і Церкву домашню його."
                },
                {
                    "verse_number": 16,
                    "text": "І як буде прочитаний лист цей у вас, то зробіть, щоб прочитаний був він також у Церкві Лаодикійській, а того, що написаний з Лаодикії, прочитайте і ви."
                },
                {
                    "verse_number": 17,
                    "text": "Та скажіть Архіпові: Доглядай того служіння, що прийняв його в Господі, щоб ти його виконав!"
                },
                {
                    "verse_number": 18,
                    "text": "Привітання моєю рукою Павловою. Пам'ятайте про пута мої! Благодать Божа нехай буде з вами! Амінь."
                }
            ]
        }
    ]
}